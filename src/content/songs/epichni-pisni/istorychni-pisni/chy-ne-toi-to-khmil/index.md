---
slug: chy-ne-toi-to-khmil
title: Чи не той то хміль
author: Український фольклор
category: istorychni-pisni
hasYoutube: true
---
(Пісня про Богдана Хмельницького)

```
Чи не той то хміль,
Що коло тичин в’ється?..
Ой той то Хмельницький,
Що з ляхами б’ється.
Чи не той то хміль,
Що у пиві кисне?..
Ой той то Хмельницький,
Що ляхеньків тисне.
Гей, поїхав Хмельницький
Ік Жовтому Броду, —
Гей, не один лях лежить
Головою в воду.
Не пий, Хмельницький, дуже
Той Жовтої Води, —
Іде ляхів сорок тисяч
Хорошої вроди.
— А я ляхів не боюся
І гадки не маю —
За собою великую
Потугу я знаю,
Іще й орду татарськую
За собой веду, —
А все тото, вражі ляхи,
На вашу біду. —
Ой втікали вражі ляхи —
Погубили шуби...
Гей, не один лях лежить
Вищиривши зуби!
Становили собі ляхи
Дубовії хати,
Прийдеться ляшенькам
В Польщу утікати.
Утікали ляхів,
Де якії повки,
Їли ляхів собаки
І сірії вовки.
Гей, там поле,
А на полі цвіти —
Не по однім ляху
Заплакали діти.
Гей, там річка,
Через річку глиця —
Не по однім ляху
Зосталась вдовиця!
```

## Запис виконання історичної пісні "Чи не той то хміль"

<YoutubeIframe id="amd2xC-GnEk" className="md:w-4/5" />
