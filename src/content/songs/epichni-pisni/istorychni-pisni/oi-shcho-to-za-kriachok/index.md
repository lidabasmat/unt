---
slug: oi-shcho-to-za-kriachok
title: Ой що то за крячок
author: Український фольклор
category: istorychni-pisni
---
(Пісня про взяття Азова)

```
Ой що то за крячок,
Що по морю літає?
Ой що то за бурлачок
Да молодців збирає?
Збирайтеся, братця,
Все народ майстеровий,
Зділаємо, братця,
Півтораста возів.
Да накупимо ми, братця,
Півтораста пар волів!
Посадимо ми, братця,
По семи молодців,
А по восьмому —
Поганяльничку,
По дев’ятому —
Кашоварничку,
А по десятому —
Для сторожності!
Поїдемо, братця,
У славний город, у Азов
І станемо ми, братця,
У дванадцять рядів!
Виходять, братця,
Азовськії купці:
— Показуйте ви,
Славні чумаченьки,
Славний товар із возів.
— Ой єсть у нас
Лисиці, куниці,
Ще й чорні соболі,
Да до завтрого не покажем. —
Ой купці пішли ночувать...
А вставайте, милі братця,
Потихесеньку,
Заряжайте ружжя
Помалесеньку!
Да тоді тряхнули
Да й узяли Азов!
```
