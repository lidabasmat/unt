---
slug: oi-poslala-maty-ta-syna-v-dorohu
title: Ой послала мати та сина в дорогу
author: Український фольклор
category: balady
---
```
Ой, послала мати, та сина в дорогу,
Молоду невістку у поле до льону:
— Ой, іди, невістко, у поле до льону;
Не вибереш льону — не вертай додому!
```

```
Молода невістка весь день працювала,
Льону не добрала, в полі ночувала.
Льону не добрала, в полі ночувала,
І посеред поля тополею стала.
```

```
А син повертає, матінки питає:
— Чому моя мила мене не вітає? —
А матуся каже: — Помолися Богу,
Твоя мила пішла в далеку дорогу.
```

```
В далеку дорогу, що кінця не має,
Що звідти людина вже не повертає.
Ой візьми ти, сину, остру сокирину
Та зрубай тополю, що на нашім полю!
```

```
Ой вдарив один раз, вона затрусилась,
А вдарив другий раз, вона похилилась.
А вдарив третій раз, вона промовила:
— Ой не рубай мене, бо я твоя мила!
```

```
— А бодай же мати на світі не жила,
Що мене з тобою з пари розлучила!
І до кінця світа нехай люди знають
І лихим свекрухам хай не довіряють!
```

## Примітки

Останні два рядки кожного стовпчика повторюються двічі.
