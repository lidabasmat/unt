---
slug: oi-dub-na-berezu-nyzenko-skhylyvsia
title: Ой дуб на березу низенько схилився
author: Український фольклор
category: koliadky-ta-shchedrivky-parubkovi
---
```
Ой дуб на березу низенько схилився,
А син матусеньці у ніжки вклонився:
— Мати ж моя, мати, час мені жениться!
— Ой сину мій, сину, сину Василино,
Да й пережди, сину, цюю осенину.
— Мати ж моя, мати, довго цього ждати:
Насіяв я жита, ні з ким буде жати,
Прийде темна нічка, ні з ким розмовляти,
Білої постілоньки нікому послати!
— Ой сину мій, сину, ти коника маєш,
Ти коника маєш, з конем розмовляєш.
Ой сину мій, сину, давай коню сіна,
Давай коню сіна по самі коліна,
Давай коню води по самі поводи!
— Мати ж моя, мати, мій кінь не говорить,
Мій кінь не говорить — слова не промовить!
— Ой коню мій, коню; запродам я тебе,
Запродам я тебе далеко од себе,
В чужу сторононьку та за безціноньку.
— Ой пане мій, пане, не продавай мене
Далеко ж од себе — спогадай про мене:
Як ми утікали густими лозами,
Понад річеньками, понад берегами;
Як за нами гнались турки із ляхами,
Турки із ляхами — з голими шаблями!
Ой пане мій, пане, ой як я ісхочу,
Море перескочу і стремен не вмочу.
```
