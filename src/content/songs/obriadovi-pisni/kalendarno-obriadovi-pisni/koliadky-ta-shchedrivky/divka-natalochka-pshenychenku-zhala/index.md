---
slug: divka-natalochka-pshenychenku-zhala
title: Дівка Наталочка пшениченьку жала
category: koliadky-ta-shchedrivky-divchyni
---
Дівка Наталочка пшениченьку жала.

*Приспів:*
Святий вечір! [1]

```
Пшениченьку жала, в три рядочки клала, 
В три рядочки клала да не в’язала.
 Прийшло до її три козаченьки: 
— Годі, годі, Наталочко, пшениченьки жати, 
Маємо тебе з собою взяти.
 — Не беріте мене в чистому полі, 
Заберіте мене в батенька в домі. 
В батенька в домі три сторожі стоїть:
 Перва сторожа — батенько за столом,
 Друга сторожа — матюнка у порога, 
Третя сторожа — братик в воротях.
 Батенько за столом частує вином, 
Матюнка в порога подарочки крає, 
Братик в воротях коня сідлає,
 Коня сідлає, сестру виряжає.
```

## Примітки

[1] Повторюється після кожного рядка.
