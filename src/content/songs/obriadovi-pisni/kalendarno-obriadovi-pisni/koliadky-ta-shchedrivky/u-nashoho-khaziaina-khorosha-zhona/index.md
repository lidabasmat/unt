---
slug: u-nashoho-khaziaina-khorosha-zhona
title: У нашого хазяїна хороша жона
author: Український фольклор
category: koliadky-ta-shchedrivky-hospodyni
---
У нашого хазяїна хороша жона:

*Приспів:*

Ой Бог йому дав хорошу жону в його дому [1].

```
Раненько встає, по двору походжає,
По двору ходить, як зоря сходить,
По дрова пішла — золото внесла,
По воду пішла — мед-вина внесла,
В світлоньку ввійшла — все панове встало,
Все панове встало [2], шапочку ізняло.
Один каже: — Царівна увійшла,
Другий каже: — Королівна увійшла,
А третій каже: — Це не царівна і не королівна,
Це бо жона хазяїна.
```

# Примітки

```
[1] Повторюється після кожного рядка.
[2] Архаїчна граматична форма.
```
