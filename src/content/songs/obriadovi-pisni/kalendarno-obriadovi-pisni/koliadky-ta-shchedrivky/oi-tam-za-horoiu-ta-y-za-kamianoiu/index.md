---
slug: oi-tam-za-horoiu-ta-y-za-kamianoiu
title: Ой там за горою та й за кам’яною
author: Український фольклор
category: koliadky-ta-shchedrivky-parubkovi
---
Ой там за горою та й за кам’яною.

*Приспів:*

Щедрий вечір, та й за кам’яною. [1]

```
Ой там Іван коника сідлає,
 Коника сідлає, з двору виїжджає.
 З двору виїжджає, на гору ступає.
 На гору ступає, військо собирає. 
Зібрав військо — стало землі тяжко. 
Військо собирає, місто обступає,
 Місто обступає, з гармати стріляє. 
Як б’є та палить по царському двору.
 Вийшли до нього царі, городяни, 
Царі, городяни і славні міщани.
 — Чим це дитятко та й надарувати?
 Винесли йому полумисок злота. 
Він на сей дар ані подивився,
 Шапочки не зняв, низько не вклонився.
 Вивели йому ще й царську дочку.
 Він на сей дар мило подивився, 
Шапочку ізняв, низько уклонився.
```
## Примітки

[1] Повторюється після кожного рядка.
