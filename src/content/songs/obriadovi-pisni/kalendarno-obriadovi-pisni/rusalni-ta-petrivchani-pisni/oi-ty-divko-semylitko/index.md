---
slug: oi-ty-divko-semylitko
title: Ой ти, дівко-семилітко
author: Український фольклор
category: rusalni-ta-petrivchani-pisni
---
```
Ой ти, дівко-семилітко,
Одгадаєш сім загадок:
Одгадаєш — моя будеш,
Не ’дгадаєш — чужа будеш:
А що грає — голос має?
А що плаче — сліз не має?
А що біжить без пригону?
А що світить в ясну пору?
А що в’ється круг деревця?
А що горить без полум’я,
А що росте без кореня?
— Хіба би я не дівчина,
Щоб я того не ’дгадала:
Скрипка грає — голос має,
Сокіл плаче — сліз не має,
Вода біжить без пригону,
Місяць світить в ясну пору,
А хміль в’ється круг деревця,
Сонце горить без полум’я,
Камінь росте без кореня.
```
