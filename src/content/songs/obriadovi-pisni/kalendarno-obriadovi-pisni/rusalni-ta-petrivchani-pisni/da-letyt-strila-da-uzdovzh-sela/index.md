---
slug: da-letyt-strila-da-uzdovzh-sela
title: Да летить стріла да уздовж села
author: Український фольклор
category: rusalni-ta-petrivchani-pisni
---
```
Да летить стріла да уздовж села,
Ой гей-лею, да уздовж села.
Да убила стріла вдовиного сина;
Ой гей-лею, вдовиного сина.
Ой лежить тіло, як папір біле,
Ой гей-лею, як папір біле.
Ой ніхто к тілу не приступиться,
Ох гей-лею, не приступиться.
Приступилися аж три пташечки,
Ох гей-лею, аж три пташечки.
Аж три пташечки-щебеташечки,
Ох гей-лею, щебеташечки.
Ой одна сіла у головоньках,
Ох гей-лею, у головоньках.
А другая сіла в білих ніженьках,
Ох гей-лею, в білих ніженьках.
А третяя сіла против серденька,
Ох гей-лею, против серденька.
Що в головоньках, то сестра його,
Ох гей-лею, то сестра його.
В білих ніженьках, то жона його,
Ох гей-лею, то жона його.
Проти серденька, то мати його.
Ох гей-лею, то мати його.
Ой сестра плаче од року до року,
Ох гей-лею, од року до року.
А мати плаче од віку до віку,
Ох гей-лею, од віку до віку.
А жона плаче до неділеньки,
Ох гей-лею, до неділеньки.
А в неділеньку ізвила віночок,
Ох гей-лею, ізвила віночок.
Ізвила віночок, побігла в таночок.
Ох гей-лею, побігла в таночок.
Ой пішла ж вона да гукаючи,
Ох гей-лею, да гукаючи.
Собі миленького да шукаючи,
Ох гей-лею, да шукаючи.
```
