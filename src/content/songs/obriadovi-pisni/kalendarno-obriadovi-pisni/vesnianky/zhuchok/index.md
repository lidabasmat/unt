---
slug: zhuchok
title: Жучок
author: Український фольклор
category: vesnianky
---
Дівчата стоять пара коло пари. В парі обидві дівчини стають одна до одної обличчям, взявшись навхрест за обидві руки.
Маленький хлопчик вилазить їм на руки і йде по руках. Пара, по чиїх руках він вже пройшов, перебігає наперед, так
рухаються і співають:

```
Ходить жучок по ручині,
А жучиха по долині.
Грай, жучку, грай!
```

*Приспів:*
```
Ой грай, жучку, грай, небоже,
Най ти пан біг допоможе.
Грай, жучку, грай!
```

```
А ми того рік чекали,
Та щоби-сьмо жучка грали.
Грай, жучку, грай!
```

```
На жучкові опанчина,
А сам жучок як дитина.
Грай, жучку, грай!
```

```
А наш жучок чорновусий,
На жучкові жупан куций.
Грай, жучку, грай!
```

```
На жучкові черевички,
А сам жучок невеличкий.
Грай, жучку, грай!
```
