---
slug: durnyi-ivan-ta-khveska-yoho-sestra
title: Дурний Іван та Хвеська — його сестра
author: Український фольклор
category: kazky
hasYoutube: true
---
Жили собі в одній слободі брат і сестра; брат був дурник, звали його Іван, сестру звали Хвеською. Були вони собі бідні, і через те сестра часто посилала брата до сусіди чого-небудь попросити. Раз зібралась вона у поле і послала його попросити чого-небудь. Він прийшов та й каже:

— Здорові були! Прислала Хвеська, щоб чого дали.

Ті і загадались, чого б йому дать, а далі взяли та й дали кусок м'яса. Пішов Іван додому. Дорогою зустрілась йому собака.

Він і каже:

— Се на тобі, а се мені.

І кинув їй м'ясо, а сам подавсь додому. Сестра і пита його:

— Чого ж тобі дали?

— Та дали щось червоне.

— Чи не м'ясо, бува?

— Еге.

— Де ж ти дів?

— Та собака зустрілась та й каже: «Се тобі, а се мені». Я взяв та й кинув його.

— О дураче, дураче! Ти б взяв, та приніс, та покришив, а я прийшла б та зварила.

— А хіба я знав?

На другий день вона оп'ять пішла у поле, а його послала до своїх, попросити, щоб чого дали. Він приходить й каже:

— Здорові були! Прислала Хвеська, щоб чого дали.

Вони дали йому свиту. Приніс дурень додому порвав її на шматочки, сів на улиці й дожидає сестри. Тільки що вона виткнулась, а він і гукає їй:

— Хвесько, Хвесько, іди скорій. Я приніс м'яса і покришив.

Давиться Хвеська — аж шматочки сукна. Вона й каже:

— А, дурний, дурний! Хіба то м'ясо! То ж свита. Ти б приніс та повісив її на жердочці.

— Хіба ж я знав?

Другого дня уранці вона знов пішла у поле, а його послала до своїх чого попрохати. Він прийшов та й каже:

— Здорові були! Прислала Хвеська, щоб чого дали.

От вони дали йому корову. Привів він її додому, і давай вішати на жердку. Корова брикнула, зірвала жердку і втекла. Прийшла сестра і пита:

— Чого ж тобі дали?

— Та дали щось таке рогате та хвостате.

— Чи не корову, бува?

— Та еге ж.

— Де ж ти її дів?

— Та я став вішати на жердку, а вона брикається, порвала вірьовку та й утекла.

— О дураче, дураче, ти б привів її, та поставив у хлів, - дав паші, а я б прийшла та подоїла б.

— Ну хіба ж я знав?

Уранці знов послала вона його до своїх прохати чого. Він прийшов та й говорить:

— Здорові були! Прислала Хвеська, щоб чого дали.

Ті думали, думали, чого б їм дати, та й дали дівку, попоробити їм трохи. От Іван привів її додому, запер її у хлів, підложив їй сінця, та велить їсти, бо Хвеська прийде подоїть. От приходить Хвеська, а він і репетує:

— Хвесько, Хвесько! Іди доїти корову!

Та вхопила дійницю та бігом у хлів, зирк - аж там стоїть дівка. Вона привела її в хату, нагодувала, напоїла і відпустила додому.

От наступила неділя, і Хвеська збирається до своїх. Бере з собою і брата й каже йому:

— Гляди ж, як сядемо за стіл там їсти, то ти потроху їж, а то скажуть — прожора.

Прийшли. Посідали за стіл. Дурень усе трохи їсть; його поштують, а він не хоче.

Вернулись додому. Він і каже сестрі:

— Хвесько, я їсти хочу.

— Та хіба ти там не наївся?

— Та ти ж сказала: їж потроху, а я все їв потрошку.

— Ну візьми ж там на печі вареники.

Але дурень не попав вареників, та намацав кішку з кошенятами та й поїв їх. Вранці Хвеська дивиться — цілісінькі вареники, а кішки з котятами нема.
