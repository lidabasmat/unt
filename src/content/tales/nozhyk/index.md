---
slug: nozhyk
title: Ножик
author: Український фольклор
category: kazky
---
Приїхав пан з далекої дороги до свого села, на станції зустрічає свого слугу:

— Ну що ж, Мартине, чи все у нас дома гаразд?

— Все, богу дякувати, — каже Мартин, — тільки ножик наш отой маленький поламався...

— Тільки б і лиха було! — каже пан. — Чого ж він поламався?

— Поламали, як із наших коней шкуру здирали.

— Як?! То вони поздихали?

—  А поздихали, пане!

— Чого?

— А як заслабли пані, то тих дохторів возили рано і ввечері… То мусили поздихати!

— А чого ж то пані слабі були?

— Тоді, як двір наш горів, то пані насилу вискочила з пожару, та злякалися дуже, заслабли та й вмерли — царство їм небесне.
