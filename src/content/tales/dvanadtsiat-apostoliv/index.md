---
slug: dvanadtsiat-apostoliv
title: Дванадцять апостолів
author: Український фольклор
category: kazky
---
Жив собі на світі один різчик. Добрий був майстер. Гарний був і п’яниця…

Якось замовив йому один монастир виточить з дерева дванадцять апостолів. Дав йому монастир і липи, доброї липи.

Ну, заходився різчик коло роботи. Зробив він дев’ять апостолів, а останній матеріал пропив, пропив липу на трьох апостолів. Опохмелився і думав: «Що ж його робити? Приїде з монастиря комісія приймати роботу, а матеріалу нема. Безпремінно повісять!»

А була в цього ріжчика добра жінка, красива й розумна.

— Не журись, — каже, — чоловіче, якось воно та буде!

Одяглася жінка гарненько, взяла відра і пішла по воду попід попів двір. А піп був удівець…

Поздоровкалася привітно:

— Здрастуйте, батюшко!

Слово та словом, а піп питає:

— А чи не можна прийти сьогодні увечері?

— А чого ж не можна, приходьте, батюшко, — і назначила попу якусь там певну годину.

Таким же побитом пішла жінка й повз дияконів двір

Загледів диякон, ахикнув… Слово по слову… Назначила й дияконові певний час.

Потім жінка пішла повз двір старости. Довго й не балакали.

— Прийду, — каже староста, — до тебе сьогодні увечері.

Повернулася жінка додому, розповіла чоловікові: так, мов, і так, будь ввечері напоготові.

Прийшов і вечір.

Чоловік сховався в сінях. Дожидають гостей…

Недовго ждали, ось уже й піп стукає у віконце.

Впустила жінка попа в хату. Витягла вареників з печі, подала чарку…

Захмелів піп, став залицятися до жінки. Тільки-но обняти хотів, аж тут чоловік у двері — стук-стук!..

— Ой, лихо мені! — скрикнула. — Де ж вас заховати, батюшечко?

І показала:

— Роздягайтесь, батюшко, наголо та ставайте з апостолами в ряд!

Нікуди подітися попові, покорився, став з апостолами в один ряд.

Тільки-но збулася попа, аж ось і диякон у хаті. Посадила за стіл, почастувала чаркою. Тільки що хотів диякон обійняти, коли чоловік в сінях — стук-стук!..

— Роздягайтесь хутчій та становіться в ряд з апостолами, — наказала жінка дияконові. Став і диякон.

Аж ось і староста:

— А, здорова будь, молодице, в хаті!

Та тільки-но хотів зачепити молодицю, а тут чоловік у сінях — стук-стук!

Мусив і староста роздягатись наголо та ставати в ряд з апостолами.

Ну, поставали всі троє і стоять, грішним тілом світять.

Аж ось і комісія з монастиря — просто до різчика у двір: ігумен, настоятель і ще якийсь там чин. Приїхали гроші платить, роботу забирати.

Зайшли до хати. Пішли по ряду апостолів — всіх дванадцять. Обдивляються. Дійшли аж до того краю, де староста стоїть.

— Гарна робота! — хвалить ігумен. — Як живий! — Тільки навіщо апостолові, — каже ігумен, — грішне тіло? Чи не можна без нього?

— Можна й без нього, — озивається різчик, — для нас це пусте діло, вмить одріжемо!

І вже бере різчик у руки долото… Ех, як почув це староста, як не зірветься з місця та — плиг у вікно. А за ним диякон, а за ним піп…

А різчик як закричить:

— Держіть їх! Держіть усі, а то розбіжаться! Держіть, а то я за них не одвічаю!

Ну, тут ігумен став просити різчика, покинь, мовляв, долото, чоловіче, нехай уже буде так, як є…

Отак визволила жінка свого чоловіка з біди. А то б повісили, неодмінно повісили б!
