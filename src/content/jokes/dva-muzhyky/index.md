---
slug: dva-muzhyky
title: Два мужики
category: Язиком вихати — не ціпом махати
---
Розхвалилися мужики своїми церквами. Перший каже:

— Е, брат, яка у нас церква велика! А дзвін такий, що й хата поміститься. А як задзвонить, то за п’ятдесят верст чутно!

— Е, — озвався другий мужик, — а в нас так така церква, що батюшка верхи об’їздить її на сірій кобилі!

— От, казна-що, — перебив перший, — та який же у вас дяк, що його чуть на всю церкву?

— Е, там такий голосина, що на кожних дверях стоїть по два чоловіки, та викидають голос лопатами, а то б зовсім люди поглухли.
