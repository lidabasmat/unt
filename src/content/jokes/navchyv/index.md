---
slug: navchyv
title: Навчив
category: i-tsari-i-pany-odnoho-polia-buriany
---
Лежачи в постелі, поміщик гукнув свого нового слугу й сказав:

— Піди нарви на городі редиски.

Слуга вийшов і через кілька хвилин повернувся з пучком в руках.

— Ти що, бовдуряко, не розумієш, що таке нарвати редиски? Раз я сказав нарвати редиски — це значить, що ти повинен вирвати її з землі, помити, порізати на шматочки, залити сметаною і посипати зверху петрушкою та кропом.

Поміщик так рознервувався, що захворів, і послав того ж слугу по лікаря. Надвечір слуга ввійшов у спальню і відрапортував панові:

— Доручення ваше виконав: лікаря викликав, ліки купив, труну замовив і на кладовищі яму викопав.
