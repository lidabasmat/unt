---
slug: shcho-to-za-bida-shcho-pietsia-voda
title: Що то за біда, що п’ється вода?
category: Нема порядку в дому
---
Лежить дід хворий, то баба його так-сяк годує, а собі напече ковбас, наїсться та усе п’є воду та й каже:

— Що то за біда, що п’ється вода?

От дід і помітив, та тільки вона з хати, а він у запічок, знайшов там ковбасу та з’їв половину і води напивсь.

Прибігла баба та до води:

— Що то за біда, що п’ється вода?

А дід із-за печі:

— Та й я з’їв півбіди та й напивсь води.

Тоді баба догадалась, давай поділять.
