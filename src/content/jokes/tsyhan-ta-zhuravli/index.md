---
slug: tsyhan-ta-zhuravli
title: Циган та журавлі
category: i-tsari-i-pany-odnoho-polia-buriany
---
Послав пан цигана однести пару журавлів до другого пана та дає йому ще й листа. От циган вийшов у степ, аж угорі десь крюкають журавлі, а ті, що у нього в руках, і собі до їх озиваються.

— А що, хіба у тебе там батько є?

А журавлі дужче.

— Ну, так лети, погуляй, та не барись.

І пустив одного. Вже він ждав-ждав того журавля, нема його. Пішов він з одним. Приходе й оддає панові того листа і журавля. Пан прочитав:

— А де ж, — пита, — другий журавель?

А у листі, пане.

— Як то?

— Та це ж вам от один, а другий у листі записаний, от вам і двоє.
