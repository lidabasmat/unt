---
slug: suddia-i-kamin
title: Суддя і камінь
category: oi-ne-tak-ti-pany-yak-ti-pidpanky
---
В старий час був суддя, і попався до нього великий бандит.

Суддя знав, що у бандитів водяться гроші. Настав суд. Злодій і каже до судді:

/— Суди, суди і сюди гляди! — А сам лапнувсь рукою за груди, ніби серце в нього болить, а там тримав великий камінь на всякий випадок.

Суддя побачив та й думає: “Оце в нього грошенят, тут можна підживитись”. Та й звільнив його. А потім доганяє його на вулиці та питає:

/— Щось ти там на суді показував, чому тепер не даєш?

А бандит каже:

/— Та то я каменюку тримав. Якби ти мене не освободив, то я б тебе добре нею лупнув.
