---
slug: piddav
title: Піддав
category: На вовка помовка, а злодій кобилу вкрав
---
Якось серед білого дня до багача в будинок забрався злодій. Зирк, — під стелею в сінях висить мішок сала. Полоснув ножем по вірьовці, і мішок гупнув на підлогу.
Важке сало, одному не підняти, а тут і багач з кімнати вийшов.

— Ви що хотіли? — сердито запитав.

— Чув, вам сало, добродію, потрібне, — викрутився злодій.

— Що ви, в мене свого єсть досить, то, певне, хтось посміявся, — подобрішав багач.

— А, певне, що так, — згодився злодій, — то піддайте, добродію, я піду далі.

І багач з посмішкою піддав важкий мішок на плечі.
