---
slug: tsyhan-ta-batiushka
title: Циган та батюшка
category: u-sviatykh-ottsiv-ne-znaidesh-kintsiv
---
Був собі один такий батюшка, що ото прийдуть роботники снідати, поснідають, він і каже:

— Сип їх заразом і обідати.

Поїдять вони ще трохи.

— Сип їх, — каже, — заразом і вечеряти.

А що вони вже там з’їдять? Ото поїдять заразом, він їх тоді цілий день на роботі і мордує, хіба який води одірветься напитися.

От і найнявсь до того батюшки циган. Уранці посідали снідати, поснідали.

— Сип, — каже батюшка, — тепер ще їм і обідать.

Пообідали вони.

— Давай же їм заразом і вечеряти.

Насипала наймичка і вечерять. Повечеряли вони.

— Ну, тепер, — каже піп, — ідіть на роботу.

— Е, — каже циган, — добрі люди як повечеряють, так і спати лягають. Лягайте, хлопці!
