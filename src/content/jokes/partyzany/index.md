---
slug: partyzany
title: Партизани
category: kozatskomu-rodu-nema-perevodu
---
Недалеко від міста Бердянська, на березі степової річки Обіточної, розкинулося велике село Партизани.

Ось що трапилося в цьому селі в роки Вітчизняної війни. У вересні 1943 року фашистські війська під натиском Радянської Армії тікали з приазовських степів. Одного разу в село заскочила машина з фашистськими розбійниками. Вони хотіли пограбувати колгоспників.

Фашисти зупинилися серед села. Кругом ні душі, лише на загаті сидів дідок Овксентій. Такий собі маленький, глухуватий і підсліпуватий дідок.

— Ей, ти! — закричали на дідка фашисти.

Дідок почув і сміливо підійшов до машини.

— Кажи, як село називається? — запитав перекладач.

— Га, що?!

— Село як зветься? Застрелю! — загорланив перекладач.

— Ага, село. Партизани, Партизани зветься, — сказав дідок.

— Партизани?! Партизани?! — заверещали на машині фашисти. Загурчала машина, і курява піднялася на вигоні.

Бачте, як добре, коли село гарну назву має!
