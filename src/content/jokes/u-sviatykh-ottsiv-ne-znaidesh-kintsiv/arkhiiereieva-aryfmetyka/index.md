---
slug: arkhiiereieva-aryfmetyka
title: Архієреєва арифметика
category: u-sviatykh-ottsiv-ne-znaidesh-kintsiv
---
Вибився піп Гавриїл в люди, став архієреєм. І от почав перевіряти свої парафії. Заїхав в одну, а піп враз і каже:

— Святий отче, чи мо’ по лампадочці?

— По єдиній можна, — відповів Гавриїл.

Випили, піп знову:

— А мо’ ще по єдиній?

— По єдиній можна, — була відповідь.

І так разів п’ятнадцять.

Потім поїхав Гавриїл до другої парафії, а тамтешній піп не знав […] дивакуватостей Гавриїла, то й каже:

— Святий отче, чи не зволите зі мною по одній лампадочці?

— По єдиній можна, — відповів Гавриїл, наголошуючи на слові “по єдиній”.

Випили. Піп тамтешній наливає ще по одному кухлю:

— То давайте по другій!?

— А, так ти ще і лічиш? — визвірився отець Гавриїл, та як ударить бідолашного попика у вухо, щоб той знав архієреєву арифметику.
