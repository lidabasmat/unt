---
slug: ne-dohodyv
title: Не догодив
category: i-tsari-i-pany-odnoho-polia-buriany
---
Любив пан, щоб ранком лакей розповідав йому сни.

— Агов, Петре, що тобі снилось?

— Снилось мені, ніби у вас і у мене виросли крила.

— О-о-о! Цікаво!

— І ніби ви, а за вами і я, полетіли в рай.

— У рай? Так це ж прекрасно!

— І ніби ви там упали у…

— Куди?

— У діжку з медом.

— От добре! А ти ж куди?

— А я ніби впав у діжку з дьогтем.

— Ги-и-и-и…

— Потім і ви, і я вилізли.

— Вилізли… а потім що?

— Потім я вас став облизувати, а ви мене…

— Геть, капосний!
