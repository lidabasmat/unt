---
slug: yak-cholovik-oddav-zhabam-hroshi
title: Як чоловік оддав жабам гроші
category: Як до праці — руки дрижать, а чарочку добре держать
---
Один чоловік повів на ярмарок продавати бичка. Продав ото його за десять карбованців та й зайшов у шинок випити ярмаркового. Випив крючок, сів за стіл та й закусює.

Ввійшов у шинок його сват — він і з тим по крючку.

Трохи згодом забіг кум — і цього ніде діти, купив крючок. Розібрало його вже аж он як, і полилась горілка не крючками та маленькими, а квартами. Пропив він отак аж три карбованці, далі схаменувсь, устав з-за столу й потягся до господи. Іти було понад ставком. Іде ото він понад тим ставком, а жаби аж заливаються, кричать: “Ква, ква, ква!” Зупинився чоловік та й каже:

— Брешете, не два, — три пропив, а сім ще в кишені є!

І пішов далі. Але жаби не вгамовуються, а все своєї правлять: “Ква, ква, ква!”

— А щоб ви показилися, анциболотські: два та й два! От нате ж полічіть, як не ймете віри!

І жбурнув кисета з грішми в ставок.
