---
slug: mitsna-zaviazka
title: Міцна зав’язка
category: Ні грач, ні помагач
---
Завітала якось сусідка до сусідки, а та якраз вареники варить.

— Сідайте, сусідко, вареники їсти, — запрошує господиня.

— Спасибі, сусідонько. Я теж сьогодні вареники варила, та так наїлась, що мало зав’язка не тріснула.

— Та хоч скуштуйте, — запрошує знову сусідка.

— Ну хіба що скуштувати, — і сіла їсти.

А коли сусідка пішла з хати, малий Олекса й каже:

— Ну й міцна в тітки Катрі зав’язка! Поверх своїх вареників ще й наших тридцять два з’їла, а зав’язка так і не тріснула.
