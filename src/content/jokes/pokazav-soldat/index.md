---
slug: pokazav-soldat
title: Показав солдат
category: soldat-shchaslyvyi-koly-kmitlyvyi
---
Повернувся якось солдат із царської служби додому. Зайшов до багача і попросив їсти.

Багатий, як і всі багачі, був дуже скупий — їсти не дав, але настирливо чіплявся до солдата, щоб той показав, як на війні воюють. Служивий поставив на стіл багато всякого посуду, а трохи оддалік великий глечик з маслом.

— Дивись, хазяїне, як на війні буває, — каже солдат і бере в руки рогача.— Посуд — це солдати, а глек — генерал. Солдатів б’ють, — та так торохнув по столу, аж черепки до пирога полетіли, — а генерала в полон забирають.

Хоп глечика з маслом та й мерщій з хати.
