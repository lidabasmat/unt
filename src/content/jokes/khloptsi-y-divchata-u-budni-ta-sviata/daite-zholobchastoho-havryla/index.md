---
slug: daite-zholobchastoho-havryla
title: Дайте жолобчастого Гаврила
category: khloptsi-y-divchata-u-budni-ta-sviata
---
В нашім селі живуть поряд два сусіди: Лисовіл та Цвіркун. Ну, що б ви думаєте, Лисоволова дівка та закохалась у Цвіркунового Гаврила, і так закохалась, що й жити без нього не може, одно й визира через тин до Цвіркуна, щоб побачити Гаврила. А Гаврило її теж кохав. І от одного разу Лисовіл зробив ярмо, й треба було продовбати підгорля в ярмі. Він гукнув дочку та й каже:

— Піди, доню, до діда Цвіркуна та попроси у нього свердла й долітця, щоб продовбати підгорля в ярмі.

Як почула вона, що батько посила її до Цвіркуна, й так рада була, що може побачити Гаврила, та мерщій побігла.

Прибігла, коли вони вечеряють. Вона тоді й каже:

— Свердели, вечеряли, полудрабок батько. Пху, пху, що це я набалакала, наговорила: дайте мені жолобчастого Гаврила, батькові під горлом продовбати.
