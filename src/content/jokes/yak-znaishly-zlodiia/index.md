---
slug: yak-znaishly-zlodiia
title: Як знайшли злодія
category: На вовка помовка, а злодій кобилу вкрав
---
Один чоловік украв у другого капусту. Той пішов жалітися у розправу [1], та каже, що Ліщим украв капусту. Прийшов і Ліщим у розправу і одказується, що не брав капусти. А у розправі був зборщик податей, він і каже:

— От я узнаю вора; беріть ви пояс і ідіть у сіни, а я візьму другий кінець, перекину через двері і буду отсюда тягнуть.

Всі ухватились за пояс і держаться, а зборщик кричить:

— Узялися всі?

— Уже узялися!

— Та, кажеться, не усі взялися? — оп’ять кричить зборщик.

— Усі узялися! — кричать ті за дверима.

— А той, хто капусту украв, хіба узявся? — кричить зборщик.

— Та й я узявся, — кричить Ліщим.

— А як ти узявся, то заплати за капусту, а ні — оддай капусту тому, що ти украв у його, — каже зборщик.

Той злякався, не знав, що й казать, і говорить, що помилився. А тоді, часа через два, признався. Пішли вони всі у шинок, випили могоричу і помирилися.

І досі споминають люди хитрого зборщика.

## Примітки

[1] розправа — приміщення сільського правління.
