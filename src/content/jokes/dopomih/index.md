---
slug: dopomih
title: Допоміг
category: oi-ne-tak-ti-pany-yak-ti-pidpanky
---
Один куркуль орендував у пана млина, де й хліб молов і сукно валяв. За помел брав він з людей корець збіжжя, а за сукно-платню від аршина.

Корець був у нього дуже великий. Люди стогнали та скаржились, а він і слухати нічого не хотів.

От пішли люди скаржитись до пана. Викликав пан куркуля та й вимовляє йому:

— Що ж ти, такий-сякий, зазнався: більше від пана береш! Чому в тебе такий корець великий?

— Та ж, пане, — каже куркуль, — що з того, що в мене корець великий, зате ж аршин малий!

— Бачите? Чого ж ви хочете? — звертається пан до скаржників. — Зате ж у нього аршин малий!
