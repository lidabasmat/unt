---
slug: kliuchi
title: Ключі
category: Язиком вихати — не ціпом махати
---
Збираючись у гості, жінка каже чоловікові:

— Дивись мені, Панасе, якщо почнеш брехати, то я заберу ключі й піду додому!

У гостях чоловік довгенько не встрявав у розмову, але нарешті не втерпів і розпочав:

— Нещодавно був я у лісі. І знаєте, кого зустрів? Лисицю. Лисиця як лисиця, але ж хвіст у неї — метрів з п’ятнадцять завдовжки!

— Панасе, — промовила дружина, — дай ключі!

— Ну, п’ятнадцять не п’ятнадцять, а метрів десять було, — вкоротив хвоста чоловік.

— Панасе, дай мені ключі, — повторила дружина.

— Може, й не десять, а метрів із сім таки було, — зменшив ще чоловік.

— Панасе, дай ключі!

— Нехай не сім, але ж метрів з п’ять, напевне, було.

— Панасе, а що я тобі сказала?!

— Ти що ж, бісова бабо, хочеш, щоб лисиця без хвоста лишилася?!
