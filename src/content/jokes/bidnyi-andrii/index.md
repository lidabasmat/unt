---
slug: bidnyi-andrii
title: “Бідний Андрій”
category: На те й голова, щоб у ній розум був
---
Один аматорський драматичний гурток вирішив поставити п’єсу за твором Гоголя “Тарас Бульба”.

Настав день спектаклю. Людей у клубі зібралося повно.

В одному з актів вистави виходить Тарас Бульба на сцену й говорить до сина Андрія:

— Я тебе породив, я тебе і вб’ю!

Виймає пістоля й націлює на Андрія.

У цей час за сценою повинні були зробити холостий постріл з рушниці. Але чомусь забарились.

Тарас не розгубився. Він засунув пістоля за пояс і сказав:

— Я тебе, Андрію, розстрілювати не буду, а зарубаю шаблею.

Тільки замірився він на Андрія шаблюкою, як за сценою почувся постріл. Андрій постояв трохи і впав.

Тарас підійшов до нього і мовив:

— Бідний Андрій, з переляку вмер.
