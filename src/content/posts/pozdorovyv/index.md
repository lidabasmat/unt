---
slug: pozdorovyv
title: Поздоровив
category: nashi-didy-zaznaly-bidy
---
Колись один пан завів такий порядок, щоб кожний одружений мужик на Новий рік приходив до нього і поздоровляв з празником. Погано поздоровляв — наказував бити, добре — теж бив.

От прийшов один мужик до господи.

\— Добридень, пане!

\— Чого прийшов?

\— Та поздоровляти ж…

\— Ага, то починай.

Глянув мужик, а на дверях уже стоять з канчуками два здоровенних гайдуки. Глянув ще раз, почухав потилицю та й каже:

\— Щоб ви, пане, мали сорок домів…

\— А у кожному домі сорок квартир…

\— Теж непогано, — мугикнув пан.

\— А у кожній квартирі було по сорок кімнат…

\— Ну, а далі? — питає пан.

\— Щоб у кодній кімнаті було по сорок ліжок…

\— А навіщо?

\— А щоб вас трясця трясла з дому в дім, з квартири на квартиру, з кімнати у кімнату, з ліжка на ліжко по сорок раз…

Били… Але мужикові було легше.
